----
title: به بهانه ویندوز
date: 2017-07-31 00:20:47 +04:30
categories: نصب لینوکس آرچ
comment: https://github.com/MCSH/MCSH.github.io/issues/2
----

از اولین باری که لینوکس نصب کردم ۹ سال گذشته. توی این مدت تعداد زیادی توزیع نصب کردم، روی کامپیوتر های رومیزی، روی لپتاپ، روی دستگاه های اینترنت اشیا، روی تلفن های همراه و روی کامپیوتر های سرور. از آنها در شبکه های مختلف و زیر بار های مختلف استفاده کردم. از اولین باری که لینوکس نصب کردم دنیای نرم افزار های متن باز تغییرات زیادی کرده است. اولین نصب من نتیجه ۴، ۵ روز گشتن برای پیدا کردن یک مخزن محلی بود و نصب من بدون استفاده از اینترنت انجام شد. در حالی که آخرین باری که نصب کردم بدون استفاده از حتی یک پکیج از قبل نصب شده انجام شد. 

در چند سال اخیر به طور منظم تقریبا سه ماه یک بار یک نصب تمیز انجام میدادم چرا که به خاطر پروژه های مختلف مجبور به نصب بسته هایی میشدم که گاها باعث ناپایداری سیستم می‌شد. این شرایط تا اسفند ماه ۱۳۹۴ ادامه داشت، آن موقع برای اولین بار آرچ لینوکس رو نصب کردم که کمی شرایط رو برای من تغییر داد.

آرچ لینوکس یکی از توزیع های لینوکس هست. این توزیع به صورت rolling release عمل می‌کند به این معنا که تمامی نرم افزار های نصب شده روی سیستم شما آخرین نسخه هستند - این مورد ممکن است کمی پایداری را برهم بزند و حجم دانلود شما را افزایش دهد اما برای توسعه دهنده ها بسیار مناسب است چرا که با آخرین نسخه هر چیزی کار خواهید کرد و تمامی بسته‌هایتان - با کمی دقت و خواندن اعلان‌ها قبل از به‌روز‌رسانی - بدون مشکل کار خواهند کرد و مانند دیگر توزیع ها بسته‌ها به دلیل وابستگی به نسخه‌های متفاوت یک کتابخانه یا بسته به مشکل نمی‌خورید. از طرف دیگر آرچ به صورت پیش‌فرض هیچ کاری برای شما انجام نمی‌دهد و تمامی تنظیمات و هر نوع استفاده را برعهده شما می‌گذارد. عملی که باعث می‌شود با جزئیات و نحوه کار کردن سیستم خود بیشتر آشنا شوید و کنترل بیشتری روی آن داشته باشید.

در یک سال و نیمی که آرچ داشتم اشتباهات زیادی مرتکب شدم. فرایند نصب سیستم را به هیچ نحو مکتوب نکردم و پکیج ها را بدون توجه نصب و حذف کردم. با تمام این ها اما سیستم‌عامل من بدون مشکل کار می‌کند و تنها ایرادی که دارد حس روانی است که به آن دارم - یک احساس ناخوشی به دلیل عدم توجه کافی به سیستم. این احساس سر انجام به من غلبه کرد و وادارم کرد تا به بهانه از بین بردن کامل ویندوز از روی لپتاپ (که به خاطر دانشگاه آن را کامل پاک نکرده بودم اما یک سالی هست که واردش نشدم) آن را دوباره و این بار با نظم و توجه بیشتر نصب کنم.

قصد دارم تا تمامی فایل های کانفیگ خود را (که در http://github.com/MCSH/dot-files ذخیره می کنم) را از ابتدا و با دقت بیشتر بسازم و مراحل را ذخیره کنم. نسخه فعلی با تگ pre_upgrade ذخیره شده و سپس ریپو کاملا پاک خواهد شد.

از پست بعدی شروع می‌کنیم.
